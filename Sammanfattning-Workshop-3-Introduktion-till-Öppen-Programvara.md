## Innehåll
* [Introduktion till öppen programvara och samspelet med öppna data](#del1)
  - Per Runeson (Lunds Universitet)
* [Frågor och myter kring utveckling och upphandling av öppen programvara inom offentlig sektor](#del2) 
  - Daniel Melin (Skatteverket)
* [Alingsås Skolportal - Ett lyckat fall av öppen programvara inom en offentlig förvaltning](#del3)
  - Göran Westerlund (Alingsås kommun)
* [Utveckling och samarbete kring öppen programvara inom Helsingborg stad](#del4) 
  - Dimitrij Aleshkov (Helsingborg stad)

## Introduktion till öppen programvara och samspelet med öppna data <a name="del1"></a>
### Per Runeson (Lunds Universitet)

* Per Runeson, professor i datavetenskap från Lunds universitet, inleder workshopen med att ge en bakgrund kring delning och samverkan runt källkod. Han tog oss tillbaka till 60-70-talet då hårdvara var det som var differentierande och mjukvara bara någon som följde med. Det var något som tillverkarna gärna delade. Sen kom en vändning iom. standardisering av hårdvara och nya plattformsoberoende programmeringsspråk vilket gjorde att företagen börja se värdet i mjukvaran och stängde till. Senare under 80-talet kom en politisk rörelse som började förespråka fri mjukvara (free software) vilket följdes av en kommersialisering och ett bredare intresse bland företag under 90-talet. Detta skedde framförallt genom skapandet av Linux kärnan, som tillsammans applikationssviten GNU började utgöra grunden för en rad nya operativsystem. Under 00-talet accelererade produktutveckling baserad på öppen programvara med stort fokus runt ex. databaser som MySQL och operativsystem som Android. Idag kan vi i princip hitta öppen programvara i alla områden och i olika omfattningar och syften.
* Vad är då öppen programvara? Per definierar det som programvara där källkoden är tillgänglig att använda, läsa, och modifiera enligt villkoren i licensen. Samtidigt tillägger han att det inte är något "vilda västern". Upphovsrätten kvarstår fortfarande hos individen eller organisationen. Vidare är det upphovsrättsinnehavaren som definierar vilken eller vilka licenser som gäller.
* Per framhäver att öppen programvara omfattar mer än bara själva källkoden. Man bör även se till det ekosystem av individer och aktörer som använder och samverkar kring utvecklingen av den öppna programvaran. När man väljer huruvida man ska använda sig ett särskilt öppet programvaruprojekt bör lägga särskilt märke till hur detta ekosystem och dess mognad ser ut. Frågar man bör ställa sig - Hur länge har det funnits? Är det stabilt? Finns det en långsiktighet och en stabil organisation runt projektet? Vilka är aktörerna som använder det och deltar i samverkan kring dess utveckling?
* Per fortsätter med differentiera mellan olika typer av strategier som organisationer kan nyttja sig av i förhållande till öppna programvaruprojekt. Dels kan man anta ett proaktiv eller reaktiv förhållningssätt till projektet, dvs. man är förebyggande i sina handlingar och utgår från en plan för att uppnå långsiktiga effekter, eller reagerar utifrån stundens behov och ser mer till de kortsiktiga effekterna. Dels kan man välja att fokusera sin strategi på kostnadsbesparing eller söka inspiration genom samverkan. Utifrån förhållningssätt och strategi kan aktörer definieras utifrån fyra olika kategorier:
	* Laggards - har ett reaktivt förhållningssätt och fokuserar på kostnadsbesparing genom att använda öppen programvara som ett sätt att undkomma kostsamma licensavgifter för proprietär programvara.
	* Leverage - har ett reaktivt förhållningssätt och ser förutom kostnadsbesparingar, även värde i den samverkan som sker och tar in förbättringar som genereras kontinuerligt inom ett öppet programvaruprojekt
	* Lucativness - har ett proaktivt förhållningssätt och ser möjligheterna att sänka kostnader ytterligare genom att aktivt bidra till de öppna programvaruprojekten, förkorta utvecklingscykler och hitta nya affärsmöjligheter.
	* Leaders - har ett proaktivt förhållningssätt och tar ofta på sig ledartröjan, dels genom att bygga ett tydligt inflytande i viktiga öppna programvaruprojekt, men även skapa nya vid behov.
* Bortom den generella strategin och förhållningssättet för en organisation, finns även olika synsätt man kan tillämpa på sin interna programvara, särskilt i förhållande till vad man väljer att dela med sig. Ett synsätt att betrakta är kommodifieringscykeln för en programvara eller funktion som i princip beskriver hur något går från att vara en strategiskt viktig och unik resurs eller kompetens till att vara allmän kunskap eller en resurs som enkelt kan återskapas. Här kan man prata om hur något rör sig mellan tre nivåer, eller kategorier:
	* Innovation är sådan funktionalitet som är i ett tidigt stadie och ej hunnit exploaterats inom organisationen. Bland företag är detta funktionalitet som utvecklas internt eller genom slutna samarbeten.
	* Differentiering är sådant som utgör en konkurrensfördel och är unikt för organisationen. Detta vill man från ett företags perspektiv ofta behålla för sig själv om man inte vill flytta marknaden snabbt i en ny riktning och ex. skapa en ny standardtillämpning. För myndigheter däremot ser man sällan något som differentierande utan prioriterar ofta att släppa detta då det kan hjälpa till att skapa störst värde för andra aktörer oavsett sektor. 
	* Commodity är sådant som man generellt vill dela med sig då det inte ger någon konkurrensfördel, utgör allmän kunskap och som alla behöver men inte är beredda att betala för. Här är det primära syftet att vilja åstadkomma kostnadsbesparingar och frigöra resurser för att fokusera på mer differentierande aktiviteter.
* Vem är det då som bestämmer i ett öppet programvaruprojekt? Här finns olika varianter som i grunden ofta är unikt för respektive projekt. Generellt kan man använda en sk. lökmodell för att beskriva strukturen. Föreställ er en lök i genomskärning där centrum utgörs av den eller de individer och/eller organisationer som bestämmer över det öppna programvaruprojektet. Dessa kan ha fått sin position genom att de skapade projektet, alt. röstats fram och/eller genom att ha byggt upp ett förtroende och socialt kapital bland aktörerna som deltar i samverkan kring projektet. Ett sådant förtroende skapas oftast genom att aktivt bidra till projektet vilket kan vara i många olika former, ex. genom kod och kunskap.
* I de efterföljande lagerna närmast kärnan av löken är de som är mest aktiva inom samverkan kring utvecklingen och därmed har störst inflytande. För var lager utåt man kommer desto passivare är aktören och mindre dess inflytande som resultat. Den exakta strukturen och de processer som tillämpas är återigen beroende på det specifika projektet och dess kultur.
* En utmärkande del för öppna programvaruprojekt är att respektive aktör deltar utifrån sina egna incitament. De bestämmer därtill själva om och hur de vill vara med och bidra till samverkan kring utvecklingen. Detta är inte något ledarna inom ett projekt kan tvinga fram.
* Efter genomgången går Per vidare och ställer frågan vad som finns bortom öppen källkod och kommer då över till öppna data vilket enligt ett känt citat kan liknas vid den nya oljan, där lägger till frågan om det utgör smörmedel eller bränsle. Som lyfts fram en rapport nyligen så skapas värdet av datan när den sätts samman med annan data. Detta kräver att organisationer låter andra använda den data de har. Likt öppen programvara, finns det därför ett värde i att dela och samverka kring data. 
* I detta samspel kan både offentliga som privata aktörer delta liksom den enskilde individen på sin fritid. Samspelet, eller samverkan, drivs oftast av en plattformsledare som upptar mittenpositionen av den tidigare nämnda lökmodellen. Och likt för öppen programvara kan övriga aktörer delas in efter inflytande därutöver mellan de olika lagren inom modellen.
* Per går därefter närmare in på samspelet mellan öppna data och öppen programvara, dels genom hur öppen programvara kan utgöra en tillämpning och möjliggöra användningen av den öppna datan, och dels hur öppen programvara kan användas för att samla in och dela den öppna datan.
* För att kontrastera de två, kan öppen programvara beskrivas som ett moget fenomen ex. avseende verktyg, licenser och ledningsstrukturer medan öppna data nyttjar sig av specialiserade verktyg, det råder en avsaknad av etablerade styrningsstrukturer, samt att licenserna är få i förhållande (vilket nödvändigtvis inte behöver utgöra något negativt). Sett till förekomsten av samverkan är det väldigt mycket mer förekommande i relation till öppen programvara medan det i avseenden till öppna data är ett nyare fenomen.


## Frågor och myter kring utveckling och upphandling av öppen programvara inom offentlig sektor <a name="del2"></a>
### Daniel Melin (Skatteverket)

* Daniel Melin, moln och datacenterstrateg hos Skatteverket, fortsatte därefter genom en allmän filosofering kring öppen programvara med syftet att ifrågasätta och punktera många av de myter som han har stött på genom åren. Mycket av hans kunskap kommer från att ha arbetat med öppen programvara sedan 90-talet samt efter elva år på kammarkollegiet där han arbetat med frågor kring upphandling och då bl.a. i relation till öppen programvara. Nedan följer de frågor och myter som Daniel adresserade:
* Finns det support för öppen programvara? 
	* Många tror att så inte är fallet , men det är osant menar Daniel. I grunden beror det på hur populärt det öppna programvaruprojektet är. Är programvaran populär och välanvänd, samt har det ett aktivt community kring sig så finns det förmodligen många som ge support.
* Går det att upphandla öppen programvara? 
	* Så fort man säger LOU här så springer alla. Det grundläggande är att med öppen programvara är det enklare, inte svårare. Om det kostar noll och går att ladda ner så behövs det ej upphandlas. Sen kan det vara att du behöver en konsult eller hjälp på något sätt för att installera, anpassa, drifta och underhålla - detta måste upphandlas.
* Går det att kräva att en öppen programvara ska användas inom ramen för en upphandling eller avrop?
	* Om det är en öppen programvara, och därmed utan en kostnad knuten till licensen, så får ni kräva att den här programvaran ska användas. Om det däremot gäller programvara där en viss del utgörs av öppen programvara och viss del inte kan det vara problematisk. Som exempel - vissa kan ju ha paketeringar som en Linux distribution - då kan man inte kravställa denna distro, då kan inte alla sälja den.
* Kan jag som myndighetsanställd på min arbetstid skriva och publicera öppen programvara? Är det förenligt med anställningsavtalet som myndighetsanställd?
	* Det är en sak om den anställde gör ett spel, men om det är nytta för myndigheten är det ju bra, om det kan vara till glädje för nån annan är det bra. Dock förstår Daniel att HR kan ha frågeställningar i frågan.
* Myndigheter är skyldiga att avskriva öppen programvara vars utveckling de har finansierat och kan därmed ej dela med andra myndigheter.
	* Daniel drog här en anekdot om hur en myndighet ha hade uppdragit en konsult att utveckla en modul till ett en öppen programvara. När sedan en annan myndighet kom och ville ha modulen sa konsulten ja, men den andra myndigheten blev sur och kallade den avskrivningsskyldig. Detta är sant i den materiella världen, ej den immateriella världen. Du har inte förlorat något. Du kan snarare få värde och vinna om andra jobbar vidare med programvaran. I detta fallet löste det sig med att modulen licensierades med en öppen programvara-licens.
* Myndigheter ska vara försiktiga med att ta in öppen programvara med vissa licenser.
	* Daniel har ej upplevt att detta skulle vara problematiskt. För företag som säljer en programvara och använder öppen programvara i denna - Ja, då behöver man vara försiktig eftersom licensvillkor triggas genom distribution. Om jag som myndighet kommer fram till att den här öppna programvaran kan vi använda, inga problem! 
* Vilken licens ska jag använda när jag släpper en öppen mjukvara?
	* Generellt är moderna licenser bättre än äldre licenser. Om ni utvecklat nånting som ni ska släppa, använd en modern variant som tar hänsyn till patent då det är mindre bra om nån annan kommer och patenterar det.
  
## Alingsås Skolportal - Ett lyckat fall av öppen programvara inom en offentlig förvaltning <a name="del3"></a>
### Göran Westerlund (Alingsås kommun)

* Göran Westerlund, digitaliseringsstrateg på Alingsås kommun fortsatte med att prata om deras skolportal vilket har upphandlats och utvecklats i formen av ett öppet programvaruprojekt.
* Göran berättar hur skolportalen har generellt har fått ett dåligt rykte och ofta förknippas med mindre lyckade projekt som i fallen med Stockholm och Göteborg. Han framhäver därför sin glädje över att Alingsås som en liten kommun kan lyckas med att bygga en skolplattform som håller måttet.
* I grunden är det inte svårt att förstå varför skolplattformar ofta bli väldigt komplexa. För Alingsås handlade det om att knyta ihop förskola till grundskola och all form av undervisningsaktivitet. Det var en diversifierad användarmiljö med många inloggningskonton. 
* I förarbetet sökte man med ljus och lykta efter färdiga lösningar men kunde inte hitta någon sådan på marknaden. De testade även lärplattformar men kom fram till att det ej var lösningen. Göran beskriver hur de hade testat allt och försökt skapa byggklossar utifrån exempel på marknaden. Ett grundläggande problem var att inget motsvarande det öppna och modulärt tankesättet, samt att det alltid uppstod problem kring inlåsningar.
* Göran beskrev valet att utveckla portalen som ett öppet programvaruprojekt var ett strategiskt beslut från kommunens politiker.
* Göran framhäver valet av den agila utvecklingsmetodiken som central för projektets succé. Han nämner dock att det inte bara är halleluja. Det tar lite extra tid men tittar man på helheten kan det vara värt det. Det går mindre snabbt men i slutändan får man en bättre helhetslösning och förankring inom verksamheten.
* Andra centrala delar som framhävs inkluderar återbruk av resultat från tidigare projekt, ett modulärt tänkande, användande av öppna standarder för informationsutbyte för att undvika inlåsning, samt en inloggning till allt för användarna.
* Portalen hanterar idag 17000 konton varav 7000 är elever, 1000 pedagoger vilket ska ställas i relation till att i Alingsås bor det 41 000 vilket innebär att hälften har ett konto i plattformen och därmed utgör den största kontaktytan mot invånarna. per dag är det ca 4500 inloggade. 
* Under dess fyra år i drift har så klart förekommit behov av förändringar, något som underlättats av det faktum att det är utvecklat som öppen programvara. Digitala prov är ett exempel på funktionalitet som tillkommit. Göran medger att egenutvecklingen självklart kostar men menar att det ska ställas i relation till att det inte finns några licensavgifter, samt att det möjliggör stora effektivitetsvinster i verksamheten, exempelvis genom förenklad och samlad administration för pedagogerna. Göran menar att det inte är ett mål i sig med öppen programvara utan att det snarare handlar att uppnå en kostnadseffektiv lösning.
* För att lyckas med öppen programvara på lång sikt framhäver Göran behovet av ledningens stöd. Om detta inte finns på plats blir öppen programvara enbart en teknisk lösning med enbart kortsiktiga effekter som riskerar att försvinna när den tekniska personalen omsätts. Inom Alingsås kommun finns det just en politisk vilja där man ser "öppen standard och öppen källkod som skapar utveckling och hållbarhet över tid".
* Sett till återanvändning av skolplattformen så beskriver Göran hur ett antal kommuner har laddat ner och testat. Dock menar han att det kräver att man har koll på sin identitetshantering - vem man är och vilken klass man går i. För en potentiell användare är det därför inte bara att ladda ner, utan det kräver även att man kan sin infrastruktur.

## Utveckling och samarbete kring öppen programvara inom Helsingborg stad <a name="del4"></a>
### Dimitrij Aleshkov (Helsingborg stad)

* Dimitrij Aleshkov, techninja på Helsingborgs stad gav oss därefter en överblick kring användande och utveckling av öppen programvara inom deras förvaltningar. Dimitrij beskriver sig själv som en ninja eftersom han dyker upp på dom olika förvaltningarna och hjälper till i alla olika avseenden men med öppenhet som sitt svärd. 
* Idag har Helsingborg stad ca 170 olika öppna programvaruprojekt publicerade på GitHub vilket inkluderar all den programvara som produceras inom förvaltningarna. Detta är en del i den arbetsprocess som tillämpas där allt ska läggas ut och utvecklas öppet. Vem som helst kan se vad vi inom staden jobbar med och förbättra det vi bygger, menar Dimitrij.
* Som exempel på större projekt nämner Dimitrij ett modifierat Wordpress-projekt som Helsingborg.se och därmed ca. 300 webbsidor är byggt på. Wordpress i sig är ett öppet programvaruprojekt som utgör grunden för en stor del av många hemsidor idag. Den modifierade versionen som underhålls inom staden har i sin tur börjats att testas av flertalet andra kommuner, dock är det ingen som börjat använda den i skarpt läge än.
* Ett annat intressant projekt som nämns är Mitt Helsingborg som ämnar att koppla ihop stadens ca. 400 portaler för ex. skola, vård och omsorg, och bistånd. Denna hopkoppling skulle möjliggöra samordning av information för förvaltningar och medborgare och byggandet av olika typer av appar för specifika syften. En chatbot för att boka borgerlig vigsel nämns som ett roligt exempel.
* Behovet av samverkan med andra och ett fokus på den generella användaren nämns som viktiga nästa steg i mognadsprocessen kring hur staden använder och utvecklar öppen programvara. Dimitrij drar en liknelse mot Linux kernel, ett öppet programvaruprojekt som ligger till grunden för en stor del av dagens operativsystem. Där ligger fokuset att skapa en generell lösning som ska funka för många fall, medan man inom Helsingborg stad hela tiden utgår från sig själva och sina specifika behov. Samverkan och spridning av programvaruprojekten är ej prioriterat för stunden. Mycket av det upplevda värdet kommer istället implicit genom att källkoden för programvaran tillgängliggörs öppet då det i grunden är producerat genom skattemedel.
* Dimitrij fortsätter med att berätta hur offentlig förvaltning kan dra lärdomar från privata aktörer som generellt är mycket mognare gällande samverkan kring öppen programvara. Det tyska klädförsäljningsbolaget Zalando nämns som exempel som exempel. Trots att det är ett klädbolaget är öppen programvara en kritisk del i deras infrastruktur och plattform. På bolagets GitHub finns 201 projekt med en ackumulerad mängd av 32k likes. Många av deras projekt används inte bara av dem utan också andra där de med största sannolikhet även få en del bidrag ifrån. 
* Helsingborg stad har börjat ta inspiration från Zalandos sätt att bygga community och främja samverkan genom att börja prata öppet om arbetet som görs inom förvaltningen. Dimitrij poängterar att de inte bara vill producera utan även bygga ett community kring det som produceras. Som exempel nämns hur de nyligen åkte till TechFestival i Danmark och pratade om den öppna programvaran som staden utvecklar. Dimitrijs förhoppning är att de i framtiden lyckas skapa någon form av samarbete med andra kommuner och därigenom börja samverka kring öppna programvaruprojekt som kan skapa värde för fler, och därmed mer för dem själva.